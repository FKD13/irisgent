---
layout: page
title: Statuten
---

## Revisie academiejaar 2019-2020

# Hoofdstuk I - Algemeenheden
**Art. 1** - De vereniging draagt de naam: Iris.

**Art. 2** - De vereniging heeft haar zetel te Hoveniersberg 24, B-9000 GENT. Bij beslissing van het bestuur kan de zetel evenwel verplaatst worden naar een andere plaats.

<!-- TODO mogen we het therminal-adres gebruiken?-->

**Art. 3** - De vereniging heeft als website irisgent.be. Bij beslissing van het bestuur kan dit webadres veranderd worden.

<!-- TODO website fixen -->

**Art. 4** - De vereniging richt zich tot geïnteresseerden in het radioamateurisme en onder hen de studenten van de UGent in het bijzonder. Ze stelt zich tot doel het aanbieden van activiteiten, lessen en faciliteiten die verband houden met het radioamateurisme. Bovendien wil de vereniging studenten samenbrengen die werken rond deze activiteiten.

**Art. 5** - De vereniging kan alle handelingen stellen die zowel rechtstreeks als onrechtstreeks de verwezenlijking van haar doelstellingen beoogt.

# Hoofdstuk II - Lidmaatschap

**Art. 6** - Het aantal leden van de vereniging is onbeperkt en het lidmaatschap is voorbehouden voor alle studenten die ingeschreven zijn aan de Universiteit, oud-bestuursleden of andere personen die daarvoor de goedkeuring krijgen van het bestuur van de vereniging. Daarnaast moet het lid een geldig bedieningscertificaat radioamateur hebben. Voor een persoon die zijn lidgeld betaald heeft en aan de andere voorwaarden voldoet volwaardig lid kan worden, is een stemming met gewone meerderheid van het bestuur nodig.

**Art. 8** - Leden die financieel willen bijdragen aan de vereniging, kunnen dit doen door steunend lid te worden door middel van een bijdrage van een bepaald bedrag, te bepalen door het bestuur.
<!-- dit wegdoen? Limiteert dit ons nutteloos -->

**Art. 9** - Het lidmaatschap bedraagt maximum 10 euro per jaar (te bepalen door het bestuur) en vergt activiteit binnen de vereniging. In geval van inactiviteit kan het lidmaatschap mits voorafgaande verwittiging door het bestuur opgezegd worden.

**Art. 10** - Leden worden persoonlijk op de hoogte gebracht van alle activiteiten van de vereniging. Publieke activiteiten worden ten minste meegedeeld door via de mailinglijst en de website.

**Art. 11** - Uitsluiten van leden kan nadat er is vastgesteld dat er schade is aangebracht aan de naam of eigendommen van de vereniging, of nadat men niet meer voldoet aan de statuten van de vereniging. De persoon krijgt de kans zich te verantwoorden tegenover het bestuur op de eerstvolgende bestuursvergadering. Hierna wordt beslist of de persoon lid kan blijven, of uit de vereniging wordt gezet. Er is 2/3 meerderheid van het bestuur nodig bij het uitsluiten van leden. Bij uitzonderlijke gevallen kunnen gerechtelijke stappen ondernomen worden.

# Hoofdstuk III - Het bestuur

**Art. 12** - De vereniging wordt bestuurd door tenminste drie personen (voorzitter, penningmeester, secretaris) verkozen voor de duur van 1 jaar. Zij vormen het bestuur van de vereniging. Voor bestuursfuncties komen enkel studenten aan de Universiteit Gent in aanmerking.


**Art. 13** - Het bestuur van het komende academiejaar wordt op een speciaal daartoe aangekondigde ledenvergadering verkozen op het einde van het academiejaar ervoor. Alle leden hebben stemrecht en worden van deze vergadering  op de hoogte gebracht via de website.  Wie bestuurslid wil worden, dient een meerderjarig, natuurlijk persoon te zijn en stelt zich schriftelijk kandidaat bij de voorzitter van de vereniging of een ander bestuurslid voor één of meerdere functies binnen het bestuur. De kandidaten worden vervolgens door de algemene vergadering aanvaard als een officiële kandidaat voor een bepaalde functie bij een eenvoudige meerderheid van de aanwezige of vertegenwoordigde stemmen. Ten slotte bepaalt de algemene vergadering op welke manier de officiële kandidaten benoemd worden tot leden van de raad van bestuur bij een eenvoudige meerderheid van de aanwezige en vertegenwoordigde stemmen.

**Art. 14** - De verantwoordelijkheden en rechten van het bestuur zijn:

- _Voorzitter_: De voorzitter is verantwoordelijk voor de coördinatie van de vereniging en draagt de eindverantwoordelijkheid. De voorzitter leidt de vergaderingen en beslist wanneer de volgende activiteiten zullen plaatsvinden. De voorzitter heeft een algemeen vetorecht.
- _Penningmeester_: De penningmeester is verantwoordelijk voor alle geldzaken van de vereniging. Hij heeft een financieel vetorecht inzake uitgaven die onder verantwoordelijkheid van de vereniging worden gedaan.
- _Secretaris_: De secretaris maakt verslagen van elke vergadering, en zorgt voor alle planning van alle activiteiten, om die later door de voorzitter te laten goedkeuren.

 Wanneer de voorzitter of de penningmeester gebruik maakt van zijn vetorecht, dient hij automatisch het ontslag uit zijn functie in. De beslissing waartegen het veto werd gebruikt kan pas uitgevoerd worden nadat een opvolger verkozen is, en het betreffende punt opnieuw beslist wordt. Het bestuur kan verder aangevuld worden, al dan niet met officieuze functies.

**Art. 15** - De hierboven vernoemde verantwoordelijkheden van de bestuursleden zijn niet-exhaustief. Ieder bestuurslid draagt ook een algemene verwantwoordelijkheid.

**Art. 16** - Het bestuur komt regelmatig samen op een daartoe vastgestelde dag, die door de voorzitter wordt vastgelegd en door de secretaris aan alle bestuursleden wordt meegedeeld. De bestuursvergadering is slechts geldig wanneer twee derden aanwezig is. De agendapunten moeten behandeld worden. Bij gelijke stemming heeft de voorzitter het laatste woord. De voorzitter bepaalt voor elke vergadering op voorhand of
de vergadering open zal zijn voor leden.

**Art. 17** - Alle voorstellen die tijdens een bepaalde vergadering werden voorgelegd, worden gebundeld. Een exemplaar hiervan wordt door de secretaris bedeeld aan de bestuursleden. Een exemplaar wordt publiekelijk beschikbaar gesteld via de website van de vereniging.

# Hoofdstuk IV - Eindbepaling

**Art. 18** - De statuten kunnen slechts gewijzigd worden op een algemene ledenvergadering waar minstens 1/2 van de leden aanwezig is. Hiervoor is bij stemming een 2/3 meerderheid van alle aanwezige leden vereist. Algemene ledenvergaderingen waarin statuten zullen veranderd worden, worden minstens een week op voorhand aangekondigd. Wordt geen quorum bereikt, dan wordt de stemming uitgesteld naar een datum die valt binnen twee weken na de vergadering. Ook deze nieuwe stemming zal een week op voorhand moeten aangekondigd worden, het quorum verlaagt dan naar 1/3 van de leden. Is er dan nog steeds geen quorum, dan herhaalt de vorige procedure zich met 1/4, 1/5, ... van het aantal leden, tot voor het eerst een quorum bereikt is. Wanneer dit gebeurt, reset de verhouding zich voor volgende veranderingen van de statuten terug naar 1/2. Er is een uitzondering voor het webadres van de vereniging, deze kan in de statuten worden aangepast met een gewone meerderheid van het bestuur.

**Art. 19** - In geval van ontbinding zal de vereniging beslissen dat het nettoactief zal gestort worden aan een nader te bepalen goed doel of erkende studentenvereniging verbonden aan de Universiteit Gent.
